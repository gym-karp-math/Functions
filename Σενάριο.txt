Σενάριο: Η έννοια της συνάρτησης

Γνωστική περιοχή

Άλγεβρα Β Γυμνασίου

Μάθημα/Γνωστικό Αντικείμενο: Συναρτήσεις
    • Η έννοια της συνάρτησης

Θέμα: Η μελέτη της έννοιας της συνάρτησης και των πολλαπλών αναπαραστάσεων της (λεκτική διατύπωση, αλγεβρικός τύπος, πίνακας τιμών) 

Σκεπτικό
Βασική ιδέα:
Οι μαθητές έχουν διαπραγματευτεί σε προηγούμενες τάξεις τα ανάλογα και τα αντιστρόφως ανάλογα ποσά, αλλά ποτέ δεν τα έχουν αντιμετωπίσει ως συναρτήσεις. Επίσης, έχουν χρησιμοποιήσει μεταβλητές για να συμβολίσουν τον άγνωστο σε μια εξίσωση, χωρίς όμως να έχουν εξοικειωθεί επαρκώς με τη «μετάφραση» φράσεων από τη φυσική γλώσσα στη γλώσσα της άλγεβρας. 
Το σενάριο περιέχει ένα φύλλο, με το οποίο επιχειρείται, μετά το πέρας της διδακτικής διαδικασίας, οι μαθητές να είναι σε θέση να μοντελοποιούν αλγεβρικά απλές λεκτικές διατυπώσεις και προβλήματα. Μέσα από διάφορες δραστηριότητες, οι μαθητές έχουν την ευκαιρία να παρατηρήσουν τη συμμεταβολή ορισμένων μεγεθών, που θα τους οδηγήσει στην έννοια της συνάρτησης. Επίσης, θα διαπιστώσουν ότι υπάρχουν πολλοί τύποι συναρτήσεων και η συμμεταβολή δεν οδηγεί αποκλειστικά σε ποσά ανάλογα ή αντιστρόφως ανάλογα, όπως εσφαλμένα πολλοί πιστεύουν. Τέλος, επιδιώκεται η εξοικείωσή τους στη μετάβαση μεταξύ των πολλαπλών αναπαραστάσεων μιας συνάρτησης (λεκτική, αλγεβρική, πίνακας τιμών) και η εξαγωγή συμπερασμάτων από καθεμία. 

Προστιθέμενη αξία:
Η χρήση του λογισμικού ευνοεί τον πειραματισμό, την επανάληψη και τη διερεύνηση. Με τις προτεινόμενες δραστηριότητες οι μαθητές αποκτούν ενεργό ρόλο στη διδακτική διαδικασία. Ορισμένες από τις δραστηριότητες έχουν παιγνιώδη μορφή, κάτι που συνήθως βοηθάει ώστε οι μαθητές να έχουν θετική στάση απέναντι στις νέες έννοιες που θα διαπραγματευτούν. 
Πλαίσιο εφαρμογής
Σε ποιους απευθύνεται: 
Το σενάριο απευθύνεται στους μαθητές της Β΄ Γυμνασίου.

Χρόνος υλοποίησης: 4 ώρες 

Χώρος υλοποίησης:
Το μάθημα, ιδανικά, γίνεται στην αίθουσα Πληροφορικής του σχολείου ή σε αίθουσα που οι μαθητές μπορούν να κάνουν χρήση Η/Υ ή tablet με πρόσβαση στο διαδίκτυο. Μπορεί ωστόσο να πραγματοποιηθεί και στη σχολική αίθουσα, αρκεί να υπάρχει η δυνατότητα χρήσης projector. Επίσης, το μάθημα είναι κατάλληλο και για εξ αποστάσεως διδασκαλία, κάνοντας χρήση της δυνατότητας του λογισμικού Geogebra Lesson σε συνδυασμό με την ηλεκτρονική τάξη (eclass) και το Webex (ή οποιοδήποτε ανάλογο λογισμικό). Η διδακτική προσέγγιση μπορεί εύκολα να τροποποιηθεί, ανάλογα με τον τόπο και τον τρόπο διδασκαλίας.

Προαπαιτούμενες γνώσεις των μαθητών για την υλοποίηση του σεναρίου:
    • Πράξεις ρητών αριθμών
    • Εξοικείωση με την έννοια της μεταβλητής και τις διαδικασίες αλγεβρικής μοντελοποίησης
    • Επίλυση εξισώσεων 1ου βαθμού

Απαιτούμενα βοηθητικά υλικά:
1. Φύλλο εργασίας
2. Η/Υ ή tablets με εγκατεστημένο το ελεύθερο λογισμικό δυναμικής Γεωμετρίας Geogebra ή με πρόσβαση στο internet 
3. βιντεοπροβολέα και ασύρματο ποντίκι

Κοινωνική ενορχήστρωση της τάξης
Οι μαθητές μπορούν να εργαστούν είτε αυτόνομα είτε σε ομάδες. Είναι όμως προτιμότερο να χωριστούν σε ομάδες των 4 ατόμων ώστε να υπάρχει μεταξύ τους συνεργασία και αλληλεπίδραση.
Προσδοκώμενα μαθησιακά αποτελέσματα:
Γνώσεις
Επιδιώκεται οι μαθητές/ τριες μετά την ολοκλήρωση της διδακτικής διαδικασίας να είναι σε θέση:
    • να μοντελοποιούν αλγεβρικά απλές λεκτικές διατυπώσεις και προβλήματα
    • να επιβεβαιώσουν μέσα από παραδείγματα τη συμμεταβολή ορισμένων μεγεθών που θα τους οδηγήσει στην έννοια της συνάρτησης
    • να διαπιστώσουν ότι υπάρχουν πολλοί τύποι συναρτήσεων και η συμμεταβολή δεν σημαίνει ότι αναφερόμαστε αποκλειστικά σε ποσά ανάλογα ή αντιστρόφως ανάλογα 
    • να συμπληρώνουν πίνακα τιμών μιας συνάρτησης
    • να μεταβαίνουν μεταξύ των διαφόρων αναπαραστάσεις μιας συνάρτησης (από λεκτική σε αλγεβρική ή πίνακα τιμών και αντίστροφα) 
Ικανότητες
    • να αξιοποιούν τις δυνατότητες που προσφέρουν οι ΤΠΕ στην εκπαίδευση 
    • να αναπτύξουν δεξιότητες στη χρήση του λογισμικού Geogebra 
Στάσεις
    • να αναπτύξουν θετική στάση απέναντι στα μαθηματικά 
    • να υιοθετήσουν πνεύμα συνεργασίας και αμοιβαίου σεβασμού

Υπηρεσίες των Τεχνολογιών της Πληροφορίας και Επικοινωνίας (ΤΠΕ)
Γίνεται χρήση του Geogebra και της δυνατότητας του Geogebra Lesson (σε εξ αποστάσεως εκπαίδευση)

Δραστηριότητες που οδηγούν στην ενεργητική εμπλοκή των μαθητών
    • Οι μαθητές έρχονται σε επαφή με εκπαιδευτικά λογισμικά με σκοπό τη εξερεύνηση ενός νέου γνωστικού πεδίου.
    • Οι μαθητές μπορούν να απαντήσουν σε ερωτήσεις (εργασίες και ασκήσεις) και να αυτοαξιολογηθούν.
    • Εργάζονται σε ομάδες αλληλοεπιδρώντας και εξομαλύνοντας τις μαθησιακές ανισότητες. 

Ανάλυση του σεναρίου
Το φύλλο εργασίας δύναται να αξιοποιηθεί ώστε να γίνει εισαγωγή στην έννοια της συνάρτησης σε μαθητές της Β γυμνασίου. Οι δραστηριότητες, αν και είναι αυτόνομες, είναι έτσι επιλεγμένες, ώστε με κάθε επόμενη δραστηριότητα να εξετάζεται αν οι μαθητές έχουν εμπεδώσει τις έννοιες που μέχρι τότε έχουν αναλύσει. Το φύλλο εργασίας περιέχει πέντε δραστηριότητες που όλες έχουν δημιουργηθεί σε περιβάλλον Geogebra. Οι τέσσερις πρώτες δραστηριότητες αποτελούν το κύριο μέρος του σεναρίου. Η τελευταία δραστηριότητα μπορεί να αξιοποιηθεί ως επέκταση του σεναρίου. Οι εφαρμογές έχουν αναρτηθεί και στο online περιβάλλον, ώστε οι μαθητές να έχουν πρόσβαση και από το σπίτι. 

Ροή εφαρμογής δραστηριοτήτων 
1η Φάση: Αφόρμηση- Παιχνίδι με βόλους (1η διδακτική ώρα)
Σύμφωνα με το σενάριο, κατά τη φάση της αφόρμησης, προκειμένου η στάση των μαθητών ως προς το νέο αντικείμενο μελέτης να επηρεαστεί θετικά, η προσέγγιση είναι παιγνιώδης με τη δραστηριότητα «Παιχνίδι με βόλους». Ο εκπαιδευτικός περιγράφει στους μαθητές ένα παιχνίδι κατά το οποίο, δύο φίλοι σχηματίζουν στο έδαφος διαδρόμους σε σχήμα ορθής γωνίας και τοποθετούν μέσα σε αυτούς βόλους. Στον πρώτο διάδρομο τοποθετούν έναν βόλο, στον δεύτερο τρεις βόλους, στον τρίτο πέντε κοκ. Ο εκπαιδευτικός προκαλεί τους μαθητές, που ακόμα δεν εργάζονται σε ομάδες, να απαντήσουν σε ερωτήματα πόσοι βόλοι θα χρειαστούν οι παίκτες ώστε να τους τοποθετήσουν σε κάποιο διάδρομο που αντιστοιχεί, αρχικά σε μικρό αριθμό. Η δραστηριότητα έχει έναν ενσωματωμένο δρομέα, του οποίου οι τιμές κυμαίνονται από 1 έως 10. 
Οι μαθητές αρχικά έχουν τη δυνατότητα να μετακινήσουν τον δρομέα στον αντίστοιχο αριθμό (θέση διαδρόμου) και να μετρήσουν τους βόλους. Στη συνέχεια ο εκπαιδευτικός προοδευτικά αυξάνει τον αριθμό που αντιστοιχεί στη θέση του διαδρόμου και ζητά από τους μαθητές και πάλι να απαντήσουν στο ίδιο ερώτημα, χωρίς όμως να μετρήσουν και στη συνέχεια να επαληθεύσουν το αποτέλεσμα τους χρησιμοποιώντας τον δρομέα. Ο αριθμός της θέσης του διαδρόμου αυξάνεται, ώστε πλέον να μην καλύπτεται από τον δρομέα και τίθεται στους μαθητές και πάλι το ίδιο ερώτημα. Στη συνέχεια το ερώτημα γενικεύεται ζητώντας από τους μαθητές να υπολογίσουν πόσους βόλους θα χρειαστούν οι παίκτες για να τοποθετήσουν στον διάδρομο που βρίσκεται στη θέση x. Ακολουθούν ερωτήσεις αν υπάρχει διάδρομος στον οποίο οι παίκτες θα τοποθετήσουν συγκεκριμένο αριθμό βόλων. Τέλος, ο εκπαιδευτικός ζητά από τους μαθητές να εξετάσουν αν χωρίς να παραβιαστούν οι κανόνες του παιχνιδιού μπορούν οι παίκτες στον ίδιο διάδρομο να τοποθετήσουν διαφορετικό αριθμό βόλων. Η ερώτηση έχει ως στόχο οι μαθητές να περάσουν με έναν φυσικό τρόπο από τη συμμεταβολή δύο μεγεθών στην έννοια της συνάρτησης, την οποία και ορίζει ο εκπαιδευτικός στο τέλος της πρώτης δραστηριότητας. 

2η Φάση: Γιορτή της Άνοιξης-Εργασία σε ομάδες (2η διδακτική ώρα)
Στη δεύτερη φάση, για να κρατηθεί ζωντανό το ενδιαφέρον και να πειραματιστούν με τις νέες έννοιες, ο εκπαιδευτικός θέτει στους μαθητές ένα απλό πρόβλημα από την καθημερινότητα, υπό τη μορφή γρίφου, στη δραστηριότητα «Γιορτή της άνοιξης». Εδώ οι μαθητές έρχονται αντιμέτωποι με ένα πρόβλημα που πραγματεύεται το πλήθος των ατόμων που μπορούν να κάτσουν σε ένα τραπέζι που σχηματίζεται από τετράγωνα τραπέζια το ένα δίπλα στο άλλο, αν σε κάθε ελεύθερη πλευρά των τετράγωνων τραπεζιών κάθεται ένα μόνο άτομο. 

Οι μαθητές πλέον εργάζονται σε ομάδες και τα ερώτημα είναι παρόμοιας φύσης με αυτά της πρώτης δραστηριότητας. Και σε αυτή τη δραστηριότητα υπάρχει ενσωματωμένος δρομέα που εκφράζει το πλήθος των τετράγωνων τραπεζιών που θα χρησιμοποιηθούν. Αφού οι μαθητές εκφράσουν το πλήθος των ατόμων που θα καθίσουν γύρω από το μεγάλο τραπέζι σε σχέση του πλήθους των τετράγωνων τραπεζιών τίθεται από το εκπαιδευτικό στην ολομέλεια της τάξης αν αποτελεί συνάρτηση η σχέση που έχουν βρει. Τέλος, ο εκπαιδευτικός ζητά από τους μαθητές να συμπληρώσουν σε έναν πίνακα τα αποτελέσματα των υπολογισμών που έχουν κάνει κατά την εκτέλεση της δραστηριότητας. Δίνεται έτσι η αφορμή ώστε ο εκπαιδευτικός να εισάγει τους πίνακες τιμών.   

3η Φάση: Τετράγωνα της τύχης- Ομαδικό παιχνίδι (3η διδακτική ώρα)
Η τρίτη δραστηριότητα του φύλλου εργασίας έχει τίτλο «Τετράγωνα της τύχης». Εδώ οι μαθητές καλούνται να παίξουν ένα τυχερό παιχνίδι στο οποίο υπάρχουν 16 τετράγωνα και ένα buzzer. Ο παίκτης πατάει μια φορά το buzzer και ορισμένα από τα τετράγωνα χρωματίζονται πράσινα, με τυχαίο τρόπο. Ο παίκτης αρχικά έχει 100 πόντους και ανάλογα με το αποτέλεσμα κερδίζει επιπλέον πόντους ή χάνει. 

Σε αυτή τη δραστηριότητα οι μαθητές καλούνται να μοντελοποιήσουν ένα πιο σύνθετο πρόβλημα, σε σχέση με τα προηγούμενα και να απαντήσουν σε παρόμοια ερωτήματα. Τα ερωτήματα που θέτει στο φύλλο εργασίας ο εκπαιδευτικός καθοδηγούν τους μαθητές προς τη διερεύνηση και τελικά μοντελοποίηση του προβλήματος.

4η Φάση: Πόσα σπίρτα -Αυτοαξιολόγηση (4η διδακτική ώρα)
Η τέταρτη δραστηριότητα έχει τον τίτλο «Πόσα σπίρτα» και μπορεί να χρησιμοποιηθεί ώστε οι μαθητές να αυτοαξιολογηθούν. Τα ερωτήματα μπορούν να τα βρουν και στο ενσωματωμένο φύλλο εργασίας στο online περιβάλλον του Geogebra. Σύμφωνα με τη δραστηριότητα για το σχηματισμό ενός τετραγώνου θα χρειαστούμε 4 σπίρτα. Χρησιμοποιώντας επιπλέον σπίρτα μπορούμε να φτιάξουμε και άλλα τετράγωνα το ένα δίπλα στο άλλο, τέτοια ώστε ανά δύο να έχουν μια κοινή πλευρά. 

Τα ερωτήματα που θέτουμε στους μαθητές σχετίζονται με τον αριθμό των σπίρτων που απαιτούνται ώστε να δημιουργήσουμε συγκεκριμένο πλήθος γειτονικών τετραγώνων και τέλος με την εύρεση της συνάρτησης που περιγράφει το πρόβλημα. Αν οι μαθητές απαντήσουν τα ερωτήματα στο online περιβάλλον υπάρχει η δυνατότητα να ελέγξουν την ορθότητα της απάντησης τους πατώντας το αντίστοιχο κουμπί.  

5η Φάση: Πόσα είναι τα σημεία (Επέκταση)
Αν κρίνουμε ότι οι μαθητές πρέπει να πειραματιστούν επιπλέον με τις νέες έννοιες, τότε μπορούμε να αξιοποιήσουμε τη δραστηριότητα που έχει δημιουργηθεί, η οποία είναι με λιγότερη καθοδήγηση. Η δραστηριότητα έχει τον τίτλο «Πόσα είναι τα σημεία;» και μπορεί να αξιοποιηθεί ως επέκταση του σεναρίου. Σε αυτή τη δραστηριότητα οι μαθητές καλούνται να βρουν τη συνάρτηση που εκφράζει τον αριθμό των σημείων που εμφανίζονται σε μια τριγωνική διάταξη αν εμφανίζονται x γραμμές σημείων. 
Στην εφαρμογή υπάρχει ενσωματωμένος δρομέας και κουτί επιλογής με το οποίο εμφανίζεται «γεωμετρική» βοήθεια.

Επέκταση σεναρίου 
Ως προς την επέκταση των παραπάνω ο εκπαιδευτικός μπορεί να αξιοποιήσει μέσα στην τάξη τη δραστηριότητα «Πόσα είναι τα σημεία». Με τη δραστηριότητα αυτή η μοντελοποίηση μπορεί να προσεγγιστεί «γεωμετρικά». Επιπλέον μπορεί να ζητήσει από τους μαθητές να μοντελοποιήσουν ένα πρόβλημα της καθημερινότητας και να το επιλύσουν αξιοποιώντας αποτελεσματικά γνώσεις και εργαλεία από διαφορετικά επιστημονικά πεδία. 
Τέλος, η χρήση και η αξιοποίηση των δυνατοτήτων του Geogebra online είναι πάρα πολλές. Ο εκπαιδευτικός μπορεί να ενσωματώσει φύλλο εργασίας με ερωτήσεις διαφόρων μορφών (πολλαπλής επιλογής, σωστό-λάθος και σύντομης ανάπτυξης). Εργαλεία ιδιαίτερα χρήσιμα σε εξ αποστάσεως εκπαίδευση. Επίσης, μέσω του Geogebra Lesson ο εκπαιδευτικός μπορεί να παρακολουθεί τις ενέργειες των μαθητών σε πραγματικό χρόνο. 

Αξιολόγηση
Ως προς την υλοποίηση
Μετά τη εφαρμογή μπορούμε να εξετάσουμε κατά πόσο επιτεύχθηκαν οι στόχοι του σεναρίου και να κάνουμε όποιες τροποποιήσεις κρίνουμε απαραίτητες.

Ως προς την προσαρμογή και επεκτασιμότητα
Η εφαρμογή του σεναρίου σε διαφορετικά τμήματα μπορεί να αναδείξει τη δυνατότητα επέκτασης του σεναρίου και την προσαρμογή του. 